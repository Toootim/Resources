<div dir="rtl">

# ברוכות הבאות למסטודון!


דברים שכדאי לדעת (מנוסח בלשון אשה אבל פונה לכל המגדרים):

- כל משתמשת מחוברת לשרת אחד, אבל כל שרת מחובר להרבה שרתים אחרים. תווותים מחובר למאות שרתים אחרים כרגע. כל אינטראקציה שלך כמשתמשת עוברת דרך שרת הבית שלך. (זה קצת כמו אימייל - יש מלא שרתים, ולכל משתמשת יש את השם שלה בשרת שלה אבל צריך גם להוסיף את שם השרת כדי להגיע אליה - אני למשל [@abgd@tooot.im](https://tooot.im/@abgd) - כלומר abgd בשרת [tooot.im](https://tooot.im))

- לפני שאת מתחילה לעקוב אחרי אנשים מומלץ לשים תמונת פרופיל ותיאור כלשהו בפרופיל ולכתוב חיצרוץ (ככה נקראים הסטטוסים פה) פומבי. אחרת תיראי כמו קריפית שעוקבת מהצללים בלי להוציא צליל. כדי לשנות את פרטי הפרופיל שלך תלחצי על Preferences או על אייקון גלגל השיניים הקטן.

- כדי להתחיל למצוא אנשים לעקוב אחריהם, מומלץ להשתמש בפידים הפומביים - המקומי והפדרטיבי ("הפידרציה"). כשאת רואה פרופיל שנראה מעניין פשוט תלחצי על השם או תמונת הפרופיל כדי לקבל עוד מידע.


## איך לחצרץ

- יש לך 500 תווים בחיצרוץ אבל ממש לא חובה להשתמש בכולם.

- אם את מפרסמת חיצרוץ עם תוכן קשה, או אפילו פשוט נישתי מאוד, בבקשה תשתמשי בכפתור ה- CW (אזהרת תוכן). תיפתח לך תיבה קטנה מעל החיצרוץ להוסיף בה אזהרה שתהיה גלויה לכולן. מי שתרצה תוכל ללחוץ על כפתור לראות את החיצרוץ המלא.

- אם את מפרסמת תמונה מינית, אלימה או מזעזעת, הקפידי להשתמש בכפתור NSFW כדי להסתיר אותה. גם אם החיצרוץ מסומן ב- CW, צריך ללחוץ על NSFW בנפרד עבור התמונות.

- אם את נתקלת בתוכן שלא מכבד את חוקי ה- CW/NSFW או כל תוכן אחר שנראה לך ממש לא במקום, אלים, פוגעני וכו' - אנא דווחי עליו! רצוי גם אם עוקבים אחריך חשבונות שנראים כמו בוטים טורדניים, ובכלל אם קורה כל דבר שנראה לך צריך אולי התערבות מנהלית. אפשר ללחוץ על השלוש נקודות מתחת לחיצרוץ או על השלושה פסים בפרופיל כדי להגיע לאפשרות הדיווח. נכון לעכשיו אין למנהלים התראות על דיווחים, אז אם זה נראה לכם דחוף, חצרצו אל מנהלי השרת (בתוווותים אלו [@abgd](https://tooot.im/@abgd) ו- [@yair](https://tooot.im/@yair) ) שנדע על זה מיד. (אפשר גם חיצרוץ פרטי כמובן)


## התמצאות בפדרציה

- יש לך שני פידים פומביים בכל שרת (והם באמת תלויים בשרת שאת נמצאת עליו): הפידרציה (federated timeline) מראה את כל החיצרוצים שהשרת שלך מכיר, שזה בעיקר כל מי שכל משתמשות השרת עוקבים אחריו, והפיד המקומי (local timeline) שזה רק מי שמשתמשת איתך באותו שרת. בפידים הפומביים לא רואים בדרך כלל חיצרוצים שהם תגובה לחיצרוץ אחר (אבל אם זה תגובה עצמית של משיהי, דווקא כן). 

- בפידים לא רואות מספר חיבובים (כוכבים) או הידהודים (שיתופים) על חיצרוצים – זה בכוונה, כדי שתחליטי לבד אם את אוהבת, בלי לחץ חברתי. אפשר ללחוץ על גוף החיצרוץ כדי לפתוח אותו בטור הימני ולראות עוד מידע, כולל חיבובים והידהודים.

- תיבת החיפוש מחפשת שמות משתמש שמוכרים לשרת שלך, והשטגים בחיצרוצים שמוכרים לשרת שלך. כדי למצוא משתמשת שהשרת שלך לא מכיר, צריך להקליד את השם המלא שלה בתיבת החיפוש – כולל שם השרת שלה. למשל:
nobody@tooot.im

- שמתן לב שבנקודה הקודמת לא אמרנו חיפוש טקסט חופשי? זה כי אין, ובכוונה – ככה לא ימצאו חיצרוצים שלך אם את לא רוצה. אם את רוצה שימצאו – בשביל זה יש השטגים. פשוט מוסיפות # בתחילת המילה והמילה הופכת להשטג, כמו בהרבה רשתות אחרות.

- בתור הימני אפשר לראות מידע על משתמשים וחיצרוצים משרתים אחרים, אבל רק את המידע שהשרת שלך יודע עליו. המידע (מספר חיבובים, מספר עוקבות, וכו') יהיה חלקי. כדי להגיע אל המידע המלא, צריך ללכת אל המקור – במקרה של חיצרוץ, זמן הפרסום (לפני X דקות וכו') הוא קישור אל החיצרוץ המקורי בשרת הבית של הכותבת. במקרה של משתמשים, אפשר ללחוץ על השם או התמונה שלהם, ואז בטור הימני ללחוץ על התמונה שלהם, כדי להגיע לפרופיל שלהם בשרת הבית שלהם. 

- אם פתחת את הפרופיל של מישהי משרת אחר ואת רוצה לעקוב אחריה, אפשר או לקחת את הכתובת של הפרופיל שלה מהדפדפן, להכניס בחיפוש אצלך בשרת הבית, וככה לפתוח שם את הפרופיל ולעקוב – או ללחוץ על כפתור Remote Follow. אז תתבקשי להקליד את שם היוזר המלא שלך, כולל שרת (למשל awesome@tooot.im) ואז תגיעי לעמוד בשרת הבית שלך בו תתבקשי לאשר שאת רוצה לעקוב.

## מצאת טעות? יש לך הצעה לשיפור?
ממש אשמח לדעת מזה! הכי טוב חיצרוץ אל [@abgd@tooot.im](https://tooot.im/@abgd). תודה מראש!
</div>
