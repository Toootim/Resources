# קווים מנחים לאדמיניית תותים

גרסא 1, פורסמה בתאריך 2024-01-24

## הבהרה משפטית

קווים מנחים אלה אינם מסמך משפטי ונועדו לשמש כהכוונה לאדמינייה וכייצוג של הרוח בה הם פועלים.

כמו כן, בשל היותו של השרת מאוחסן בצרפת, האדמינים יפעלו לפי החוק הצרפתי בהתאם לדרישה החוקית החלה עלינו ויסירו תוכן שעובר על החוק.

## מבוא

**מטרתם של האדמינים היא לקדם את הפדרציה ככלל ואת קהילת הפדיוורס העברית בפרט, ולקיים מרחב מכיל ובטוח עבור כל משתמשי תותים. עקרונות אלו עומדים כעקרונות המנחים של מסמך וזה ושל כלל פעולות האדמון בתותים.**

האדמינים יעקבו אחר כללי הקהילה ופעולות ינקטו נגדם בהתאם אם הם יעברו על כללי קהילה אלו.

האדמינים יימנעו מניגודי עניינים ויפסלו את עצמם מהחלטות בהתאם. אדמינית לא תפעל במקרי מודרציה הנוגעים לפעולותיה כמשתמשת. אדמינית לא תנקוט בפעולת מודרציה נגד משתמשת איתה היא נמצאת במריבה ולא תתערב בפעולות מודרציה נגדה.

אדמינים יפעלו בשקיפות ובשיתוף פעולה זה עם זה ועם משתמשי תותים.

אדמינים יעבדו בהתנדבות מתוך רצון לתרום לקהילת תווותים והקהילה הפדרטיבית ככלל.

## חופש הפעולה של אדמינים

במקרים מסוימים, תנתן לאדמינית האפשרות לפעול על דעת עצמה מבלי להתייעץ עם אדמינים אחרים. מקרים אלו ייקבעו לפי העקרונות הבאים:

1.  מובהקות העבירה על הכללים
2.  גודל ההשלכות של הפעולה האדמינית

עקרונות אלו משפיעים זה על זה, ויש להתחשב בשניהם בעת קבלת החלטה. אדמינית תפעל על דעת עצמה רק במקרים בהם המובהקות גבוהה וההשלכות קטנות, פרט למקרים בהם דרושה התערבות מידית.

### מובהקות

משתמשת שעוברת באופן ברור על כללי השרת, בהם הטרדה ברורה, השפלה ברורה של משתמשים, והתכנים האסורים בשרת כפי שמוגדרים בכללי הקהילה, אפשר שתנקט נגדה סנקציה ללא התייעצות עם אדמינים נוספים.  
תוכן בהפרה חמורה - כגון ספאם ותרמיות, תוכן המהווה סכנה למשתמש בקהילה או הצגה מינית של ילדים.ות - יש להסירו מידית.

במקרה של ספק מצד האדמינית הפועלת - יש להתייעץ עם אדמינים אחרים.

### השלכות

ההשפעה של חסימה חמורה יותר מההשפעה של הגבלה, של מחיקה מאזהרה. חסימה של משתמשת זרה עם עוקבים רבים בתותים חמורה מחסימה של משתמשת זרה עם מעט עוקבים. סנקציות כנגד משתמשים משרתים עבריים אחרים, מתוקף האופי הקהילתי של הפדיעברי והפדרציה הקרובה ביניהם, חמורות ובעלות השפעה רחבה יותר מסנקציות כלפי משתמשים משרתים זרים. סנקציות כנגד משתמשים מקומיים, מתוקף יכולתן להשפיע גם בשרתים אחרים ולהגביל את גישתו של משתמש לפדרציה, חמורות ובעלות השפעה רחבה יותר מסנקציות כלפי משתמשים משרתים זרים ואף מסנקציות כלפי משתמשים משרתים עבריים אחרים.

חסימה של משתמשת זרה ללא עוקבים בתווותים, הגבלה של משתמשת עם מספר מצומצם של עוקבים או מחיקה של פוסט עם תפוצה מוגבלת בתווותים, אפשר שתיעשה ללא התייעצות עם אדמינים נוספים.  
פעולות בעלות השלכה רחבה יבוצעו בהתייעצות בין מספר אדמינים. בטרם ביצוע פעולה בעלת השלכה רחבה יישקלו האלטרנטיבות - עריכה של פוסט שמחזירה אותו לעמוד בכללי השרת עדיפה על מחיקתו, אזהרה וחידלון של משתמשת מהתנהגות רעה עדיפה על הגבלה.

משתמשת מקומית לעולם לא תחסם כסנקציה ראשונית, פרט למקרים מובהקים ביותר וכאשר אין במשתמשת כל תרומה לתווותים והקהילה הפדרטיבית (לדוגמא: ספאם, משתמשת שכל תכליתה הטרלות והטרדות, וכדומה).  
חסימה לאחר הגבלה תישקל בהתחשב בכמות הנזק שמבצעת המשתמשת גם בהיותה מוגבלת (לדוגמא: משתמשת הממשיכה לפרסם תכנים אסורים באופן עקבי) ובשקלול השאלה אם תכניה ממשיכים להגיע למשתמשים אחרים למרות הגבלתה. חסימה שכזו תבוצע רק לאחר התייעצות בין מספר רב ככל האפשר של אדמינים, ורק כאשר ישנה הסכמה כי אין פתרון עדיף אחר.

במקרה וישנה פעולה חמורה פחות אשר באפשרותה להשיג תוצאה מספקת (לדוגמא: לבקש מהמשתמשת לערוך במקום למחוק את הפוסט, להזהיר את המשתמשת ולחייב אותה לחדול מהתנהגותה במקום להגביל או לחסום) תהיה זו תמיד הפעולה העדיפה.

### דחיפות

האדמינים יפעלו לטפל בדיווחים בהקדם. עם זאת, מתוקף הטבע ההתנדבותי של העבודה, לא תמיד תתאפשר תגובה באופן מיידי.  
האדמינים ישתדלו להשקיע מאמצים רבים יותר בדיווחים להם נדרשת תשובה דחופה ואשר הנזק מאי-תשובה להם גבוה יותר, ולהביא לפתרונם המהיר. במקרים דחופים במיוחד, תתאפשר החלטה בפורום מצומצם יותר (לדוגמא: החלטה של שניים כשבנסיבות אחרות נדרשים שלושה) כאשר החלטה זו תאפשר צמצום נזק שבעיכוב ההחלטה.

## ערעורים

לכל משתמשת בתווותים שמורה הזכות לערער על החלטות מודרציה (למשתמשים משרתים אחרים, בשל מגבלות טכניות של פדרציה, אין את האפשרות לערער דרך הכלים המובנים, אך שמורה להם הזכות לבקש ביטול של הגבלה או חסימה).  
בעת הטיפול בערעור יישקלו עקרונות המובהקות וההשלכות כמו בדיווח הראשוני, ואם הדיווח הראשוני טופל לא נכון (לדוגמא: החלטה של אדמינית אחת כשנדרשה החלטה של כמה אדמינים), הטיפול בערעור יבוצע באופן מתוקן לפי העקרונות.

ערעור על החלטה שקיבלה אדמינית אחת לבדה יטופל אך ורק על ידי אדמינים אחרים.  
ערעור על החלטה שקיבלו מספר מצומצם של אדמינים יחדיו אפשר שיטופל על ידי אותם אדמינים, אך רק לאחר התייעצות עם אדמינים אחרים ככל שייתאפשר.  
ערעור על החלטה שהתקבלה על ידי רוב גדול או כל האדמינים כאחד, יתבצע דיון נוסף בפורום דומה.

משתמשת שהביעה חרטה והבהירה כי בכוונתה לחדול מהתנגות פסולה, יונח כי דוברת אמת אלא אם יש סיבה להאמין אחרת. בהתאם, בהיעדר סיבה להאמין כי המשתמשת תחזור על ההתנהגות הפסולה, יש להסיר הגבלה או חסימה של משתמשת כזו.

## שרתים

הגבלה וחסימה של שרתים תבוצע לפי עקרונות המובהקות וההשלכות בדומה לפעולות מודרציה כלפי אינדיבידואלים.  
פעולות כלפי שרת שלם מטבען נוטות להיות בעלות השלכות רחבות יותר מפעולות כלפי אינדיבידואלים. עם זאת, באופן דומה, הנזק הפוטנציאלי משרת שלם גדול מהנזק הפוטנציאלי של אינדיבידואל.

ההכרעה בין הגבלה לחסימה תתבצע בדומה לטיפול באינדיבידואלים. חסימה תבוצע בהתאם לנזק שיגרום השרת בהיותו מוגבל ולא כסנקציה ראשונית, אלא אם ברור כי אין בשרת תרומה למשתמשי תוווותים ואף נזק (לדוגמא: שרתי ספאם וטרול, שרתים המקדמים גזענות, וכדומה).

## השלכות לדיווחים

לכל משתמשי ושרתי הפדרציה שמורה הזכות לדווח על תכנים ומשתמשים שלדעתם עוברים על הכללים. משתמשת לא תענש ודיווחיה העתידיים לא יילקחו פחות ברצינות בשל דיווח שנשלח בתום לב, גם אם נדחה.

יוצאים מן הכלל הם משתמשי ושרתי טרול, המספימים את הדיווחים בדיווחי שווא באופן שברור כי לא נעשה בתום לב. כנגד משתמשת טרול אפשר שייקבע כי כל דיווחיה זוכים להתעלמות ונסגרים מיידית, ובמקרים חמורים, אפשר לחסמה בהתאם לעקרונות המובהקות וההשלכות. כנגד שרת טרול אפשר שתוגדר מגבלה על השרת הדוחה את כל דיווחיו, ובמקרים חחמורים, אפשר לחסמו בהתאם לעקרונות המובהקות וההשלכות.

## שקיפות

האדמינים רואים בשקיפות פעולותיהם דבר התורם לקהילת תווותים.  
פעולות מודרציה יבוצעו עם הסבר מספק לסיבתן למשתמשת שנגדה בוצעה הפעולה, והימנעות מפעולות יוסבר למשתמשים המדווחים אשר יש להם עניין בהסבר.
משתמשת המבקשת בהסבר על פעולה אדמינית שננקטה כלפי משתמשת אחרת תקבל הסבר, אלא אם יש סיבה מיוחדת להימנע מלספק הסבר כזה.

כאשר ישנו עניין כלל-קהילתי בהחלטה אדמינית, החלטה זו והסיבות מאחוריה יפורסמו דרך הערוצים הקיימים. בהיעדר החלטה אחרת, אדמינים יעקבו אחרי החלטות שפורסמו באופן זה כאילו היו חלק מן הכללים לאדמיניית תותים.

כללי הקהילה והקווים המנחים לאדמינים יפורסמו באופן נגיש לכל משתמשי תווותים. האדמינים יעדכנו ברבים על כל שינוי בכללים אלו.

## ניגודי עניינים

האדמינים יפעלו ככל יכולתם לנתק בין עמדותיהם האישיות ורגשותיהם כלפי משתמשים לפעולות המודרציה שלהם. משתמשת לא תשפט יותר לחומרה בגלל שאדמינית לא אוהבת אותה, משתמשת לא תישפט פחות לחומרה בגלל שאדמינית מסכימה איתה.  
אדמינית שחשה שאין ביכולתה לעשות הפרדה זו במקרה מודרציה מסוים תפסול את עצמה מקבלת החלטה בו.

דיווח שפתחה אדמינית אפשר שיטופל בידי אותה אדמינית אם הדיווח נפתח לשם טיפול בתוכן העובר על הכללים.  
על אף האמור, אדמינית לא תנקוט בפעולת מודרציה כלפי משתמשת איתה היא נמצאת במריבה. לאדמינית תישמר הזכות לדווח על פוסטים של אותה משתמשת שלדעתה עוברים על הכללים, אך אסור יהיה לאותה אדמינית להכריע באותו דיווח או לנצל בכל צורה שהיא את יכולתיה וסמכויותיה כאדמינית שאין למשתמשת רגילה.

### דיווח על אדמינים

לכל משתמשי הפדרציה שמורה הזכות לדווח על אדמינים ככל משתמשת אחרת. בעת דיווח על אדמינית, יפעלו האדמינים באופן הבא:

1.  האדמינים האחרים יעדכנו את האדמינית עליה דווח כי התקבל דיווח, או במקרה שבו האדמינית עליה דווח זיהתה את הדיווח ראשונה, תעדכן היא את האדמינים האחרים.
2.  האדמינית עליה דווח לא תתערב בדיווח, לא תשתמש בכליה כדי לנסות ולסגור את הדיווח, ולא תנצל בכל צורה שהיא את יכולתיה וסמכויותיה כאדמינית שאין למשתמשת רגילה כדי לשכנע את האדמינים האחרים בצדקתה.
3.  הדיווח יטופל באופן דומה לטיפול במשתמשת רגילה, ובהתאם לעקרונות המובהקות וההשלכה. אדמינית לא תקבל הקלות בשל היותה אדמינית.
4.  כנגד אדמינית תתאפשר סנקציה נוספת, בנוסף לאלו שעומדות כנגד משתמשים רגילים, והיא שלילת סמכויות אדמין כמפורט בהמשך.

## שלילת סמכויות אדמין

בידיהם של האדמינים מופקד אמון קהילת תווותים. בשל כך, אדמינית המפרה את אמון הקהילה לא תשאר אדמינית.  
בשל רגישות וחשיבות התפקיד, אדמינית שנשללו סמכויותיה בשל הפרה של אמון הקהילה לא תשוב להיות אדמינית.  
סמכויות אדמין ישללו באחד משלושת המקרים הבאים:

1.  ניגוד עניינים שלא בתום לב וניצול לרעה של סמכויות אדמין.  
    אדמינית הפועלת בניגוד עניינים והמנצלת לרעה את סמכויותיה כאדמינית, ישללו סמכויותיה. אדמינית העוברת על כללים אלו בטעות ובתום לב אפשר שתתנצל ותחדל בלי שישללו ממנה הסמכויות, אך אדמינית המפרה אותם שלא בתום לב סמכויותיה ישללו.
2.  כסנקציה לאחר דיווח על אדמינית.  
    אדמינים מייצגים את קהילת תווותים ואחראים לאכיפת כלליה. בשל כך, במקרה בו אדמינית מפרה את הכללים באופן חמור או באופן חוזר ונשנה, אפשר שתינקט נגדה סנקציה של שלילת סמכויות אדמין.
3.  עקב בקשה מקהילת תווותים והסכמה של האדמינייה.  
    בידיהם של האדמינים מופקד אמון קהילת תווותים. בשל כך, שמורה למשתמשי תווותים הזכות לבקש את שלילת סמכויותיו של אדמינית.  
    באם הגיעו האדמינים למסקנה כי בקשתם של משתמשים לשלילה זו מוצדקת, אפשר שישללו סמכויות האדמין. 
    במקרה כזה, שמורה לאדמינית שסמכותה עומדת למבחן הזכות לנסות לשכנע אחרת, אך היא תקבל את ההחלטה כפי שהתקבלה.

שלילת סמכויות אדמין היא פעולה חמורה. פעולה זו תבוצע לאחר דיון בין כל האדמינים פרט לאדמינית שסמכותה עומדת למבחן ובהסכמה רחבה ביניהם, ובמקרה של בקשה מהקהילה, אך ורק בהסכמת כל האדמינים פרט לאדמינית שסמכותה עומדת למבחן. כמו כן, תתאפשר שלילה חלקית של סמכויות (לדוגמא: שנמוך מרמת אדמין לרמת מודרטור, או יצירת רמה חדשה בעלת סמכויות מופחתות) כאשר הגיעו האדמינים האחרים למסקנה כי שלילה חלקית תהיה תרופה מספקת לעוול אותו היא באה לתקן.

## פרישה

עבודת האדמינים עבודה לא פשוטה. בשל כך, שמורה לכל אדמינית הזכות לפרוש מתפקידה, חלקית או באופן מלא, כאשר היא חשה שעול התפקיד כבד מדי.  
באופן דומה, באם מאמינה האדמינית כי הפרה את אמון קהילת תווותים באופן שלא ניתן לתיקון, שמורה לה הזכות לפרוש מתפקידה גם מבלי שתתבקש לכך בידי אדמינים אחרים.

## גיוס אדמינים חדשים

צוות האדמינים יגייס אדמינים נוספים כאשר יעלה הצורך בכך. האדמינים הנוספים ייבחרו מתוך קהילת תווותים, וההחלטה למי להציע את התפקיד תתבצע בקונצנזוס בין האדמינים הקיימים. כל אדמינית חדשה תקרא ותאשר את מסמך הקווים המנחים בטרם קבלת סמכויות אדמין.

## רישיון

כללים אלו מפורסמים תחת רישיון [Creative Commons ייחוס-לא מסחרי-שיתוף זהה 4.0](https://creativecommons.org/licenses/by-nc-sa/4.0/).

## הערות

1. אדמינים - כולל מודרטורים או כל מי שביכולתו לבצע פעולות מודרציה בתווותים, לרבות שאינם אדמינים.
